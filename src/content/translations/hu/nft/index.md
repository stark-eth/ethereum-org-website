---
title: Nem helyettesíthető tokenek (NFT-k)
description: Az NFT-k áttekintése az Ethereum hálózaton
lang: hu
template: use-cases
emoji: ":frame_with_picture:"
sidebarDepth: 2
image: ../../../../assets/infrastructure_transparent.png
alt: Egy Eth logó, amely hologram segítségével jelenik meg.
summaryPoint1: Egy módszer arra, hogy egyedi dolgokat Ethereum alapú javakként jelenítsünk meg.
summaryPoint2: Az NFT-k minden korábbinál nagyobb hatalmat adnak a tartalomgyártók kezébe.
summaryPoint3: Az Ethereum blokklánc okosszerződései által működtetve.
---

Az NFT-k viharként söpörnek végig a digitális művészeti alkotások és gyűjthető tárgyak világán. Sok digitális művész élete vesz teljes fordulatot az új, kriptoközönségnek történő eladásoknak köszönhetően. Már a hírességek is elkezdtek beszállni, hiszen a technológiában új lehetőséget látnak a rajongókkal való kapcsolattartásra. De a digitális művészet csak egy az NFT-k felhasználási módjai közül. Valójában akármilyen egyedi dolog tulajdonjogának kifejezésére használhatók: az NFT-k a digitális vagy fizikai tárgyak tulajdoni lapjaként szolgálnak.

Ha Andy Warhol a kilencvenes évek végén született volna, valószínűleg NFT-ként tette volna közzé a Campbell's Soup Cans-sorozatot. Csak idő kérdése, hogy a Nike kiadjon egy Jordans-sorozatot az Ethereumon. Egy nap talán azt is NFT-vel bizonyíthatjuk, hogy egy autó tényleg a mi tulajdonunk.

## Mik azok az NFT-k? {#what-are-nfts}

Az NFT-k olyan tokenek, amelyek használatával egyedi dolgok tulajdonjogát igazolhatjuk. Segítségükkel műalkotásokat, gyűjthető tárgyakat vagy akár ingatlanokat is tokenizálhatunk. Egy eszköz tulajdonjogát az Ethereum blokklánc biztosítja – senki sem módosíthatja a tulajdonjog igazolását, vagy hozhat lére új NFT-t másolással és beillesztéssel.

Az NFT jelentése nem helyettesíthető token (Non-Fungible Token). A „nem helyettesíthető” egy gazdasági kifejezés, amellyel olyan dolgokat írhatunk le, mint például egy bútor az otthonunkban, egy mp3-dal vagy a számítógépünk. Ezek a dolgok nem cserélhetőek ki egy másikra, mert egyedi tulajdonságokkal bírnak.

A helyettesíthető dolgok viszont kicserélhetőek, mivel nem egyedi tulajdonságaik határozzák meg őket, hanem az értékük. Példaául az ETH vagy a dollár helyettesíthető, mivel 1 ETH vagy 1 dollár kicserélhető egy másik ETH-re vagy dollárra.

<YouTube id="Xdkkux6OxfM" />

## Az eszközök internete {#internet-of-assets}

Az NFT-k és az Ethereum megold néhány, az interneten napjainkban jelenlévő problémát. Ahogy minden egyre digitálisabbá válik, egyre inkább szükség van a fizikai tárgyak bizonyos tulajdonságaira, mint például a ritkaság, az egyediség és a tulajdonjog bizonyítása. Arról nem is beszélve, hogy a digitális javak gyakran csak az adott termékkel együtt működnek. Például nem adhatod el a megvásárolt iTunes mp3-at, vagy nem cserélheted el a hűségpontjaidat egy másik kibocsájtó pontjaira – még akkor sem, ha van rá kereslet.

Így néz ki az NFT-k internete ahhoz az internethez képest, amit a többségünk manapság használ...

### Összehasonlítás {#nft-comparison}

| Az NFT-k internete                                                                                                                                                                                                                           | Az internet ma                                                                                                                                                                                 |
| -------------------------------------------------------------------------------------------------------------------------------------------------------------------------------------------------------------------------------------------- | ---------------------------------------------------------------------------------------------------------------------------------------------------------------------------------------------- |
| Az NFT-k digitálisan egyediek, nincs két azonos NFT.                                                                                                                                                                                         | Egy adatállomány (mint az .mp3 vagy a .jpg) másolata megegyezik az eredetivel.                                                                                                                 |
| Minden NFT-nek van egy tulajdonosa, és az nyilvános volta miatt bárki által könnyen ellenőrizhető.                                                                                                                                           | A digitális javak tulajdonjogi nyilvántartását intézmények által ellenőrzött szervereken tárolják – az ő szavukra kell hagyatkoznunk.                                                          |
| Az NFT-k mindennel kompatibilisek, ami az Ethereum felhasználásával készült. Egy rendezvényre szóló NFT-jegy értékesíthető bármely Ethereum- piactéren, akár egy teljesen másfajta NFT-ért. Akár egy műalkotás is elcserélhető egy belépőre! | A digitális eszközöket használó cégeknek saját infrastruktúrát kell kiépíteniük. Például egy digitális belépőjegyeket létrehozó alkalmazásnak szüksége lenne egy saját kereskedőplatformra is. |
| A tartalomkészítők bárhol eladhatják munkáikat, és hozzáférhetnek a világpiachoz.                                                                                                                                                            | Az alkotók csak annak a felületnek a hálózatára és disztribúciójára támaszkodhatnak, amelyet használnak. Ezeknek gyakran felhasználási feltételei és földrajzi korlátai vannak.                |
| Az alkotók rendelkeznek a munkájuk tulajdonosi jogai felett, a követő jogdíjakat pedig közvetítő nélkül kapják meg.                                                                                                                          | Az online zeneszolgáltatók és a hasonló platformok megtartják a haszon túlnyomó részét.                                                                                                        |
| Egészen meglepő felhasználási módjai is vannak. A digitális műalkotások például fedezetként is felhasználhatóak decentralizált hitelekhez.                                                                                                   |                                                                                                                                                                                                |

### Példák NFT-re {#nft-examples}

Az NFT-k világa viszonylag újnak mondható. Elméletileg az NFT-k körébe tartozik minden olyan egyedi dolog, amelynek birtoklását igazolni kell. A megértéshez segítségül íme néhány, már létező NFT:

- [Egyedi digitális műalkotás](https://foundation.app/artworks)
- [Egyedi tornacipő korlátozott példányszámú kollekcióból](https://www.metagrail.co/auctions/91cf83fb-3477-4155-aae8-6dcb9b853397)
- [Videójátékban használható tárgy](https://market.decentraland.org/)
- [Egy esszé](https://zora.co/0x517bab7661C315C63C6465EEd1b4248e6f7FE183/145)
- [Digitális gyűjthető alkotás](https://www.larvalabs.com/cryptopunks/details/1)
- [Domainnév](https://app.ens.domains/name/ethereum.eth)
- [Rendezvényre szóló jegy, vagy kupon](https://www.yellowheart.io/)
- [Létező tárgyak vásárlása](https://www.tangible.store/)
- [Tulajdonrész ingatlanban](https://realt.co/)
- [Diploma](https://www.degreecert.com/)
- [Zenéből származó jogdíjak NFT-n keresztül](https://opulous.org/)
- [Pénzkeresés mozgás által](https://yeticoineth.com/about.html)
- [Digitális személyazonosság](https://photochromic.io/)

### ethereum.org példák {#ethereum-org-examples}

Az NFT-ket arra használjuk, hogy segítsük a támogatóinkat, és még saját NFT-domainnevünk is van.

#### POAP-ok (Proof-of-attendance protocol, azaz részvételt tanúsító protokoll) {#poaps}

Ha Ön hozzájárul az ethereum.org felülethez, egy POAP NFT-t igényelhet. Ezek olyan gyűjthető javak, amelyek bizonyítják, hogy részt vett egy eseményen. Néhány kriptotalálkozó a POAP-okat egyfajta belépőjegyként használta az eseményeikre. [Tudjon meg többet a hozzájárulásról](/contributing/#poap).

![ethereum.org POAP](./poap.png)

#### ethereum.eth {#ethereum-dot-eth}

Ez a weboldal egy alternatív, NFT-k által működtetett domainnévvel rendelkezik – ez az **ethereum.eth**. Az `.org` címünket központilag egy domainnévrendszer (DNS) szolgáltató kezeli, míg az ethereum`.eth` cím az Ethereum Name Service (ENS) szolgáltatáson keresztül van regisztrálva az Ethereumra. Ez a mi tulajdonunkban van, és mi kezeljük. [Tekintse meg az ENS-adatainkat](https://app.ens.domains/name/ethereum.eth)

[Bővebben az ENS-ről](https://app.ens.domains)

## Hogyan működnek az NFT-k? {#how-nfts-work}

Az NFT-k abban különböznek az ERC-20 tokenektől, mint például a DAI vagy a LINK, hogy minden egyes token teljesen egyedi és nem osztható. Az NFT-k lehetővé teszik bármely egyedi digitális adat tulajdonjogának hozzárendelését vagy igénylését, amely az Ethereum blokkláncának nyilvános főkönyvként való használatával követhető nyomon. Az NFT-t digitális objektumokból hozzák létre, digitális vagy nem digitális dolgok leképezéseként. Egy NFT például a következőket képviselheti:

- Digitális művészet:
  - GIF-ek
  - Gyűjthető tárgyak
  - Zene
  - Videók
- Valóélet-beli elemek:
  - Egy autó iratai
  - Jegyek egy valós eseményre
  - Tokenizált számlák
  - Jogi dokumentumok
  - Aláírások
- Rengeteg további lehetőség a kreativitásra!

Az NFT-k tulajdonjogát az egyedi azonosító és a metaadatok kezelik, amelyeket más token nem tud lemásolni. Az NFT-ket okosszerződéseken keresztül bocsátják ki, amelyek tulajdonjogot rendelnek hozzá, és kezelik az NFT-k átruházhatóságát. Amikor valaki NFT-t hoz létre vagy bocsát ki, olyan, okosszerződésekben tárolt kódot hajt végre, amely megfelel különböző szabványoknak, köztük az [ERC-721](/developers/docs/standards/tokens/erc-721/) szabványnak. Ez az információ bekerül a blokkláncba, ahol az NFT-t kezelik. A kibocsátási folyamat a következő főbb lépéseken megy keresztül:

- Új blokk létrehozása
- Az információ hitelesítése
- Információk rögzítése a blokkláncba

Az NFT-k rendelkeznek néhány különleges tulajdonsággal:

- Minden egyes kibocsátott token egyedi azonosítóval rendelkezik, amely közvetlenül egy Ethereum-címhez kapcsolódik.
- Ezek nem cserélhetők fel közvetlenül egy az egyben más tokenekkel. Például 1 ETH pontosan ugyanolyan, mint egy másik ETH. Az NFT-k esetében ez nem így van.
- Minden tokennek van egy tulajdonosa, és ez az információ könnyen ellenőrizhető.
- Ezek az Ethereumon léteznek, és bármely Ethereum-alapú NFT-piacon vásárolhatók és eladhatók.

Más szóval, ha Ön NFT _ tulajdonos_:

- Könnyen bizonyítani tudja, hogy Ön a tulajdonos.
  - Az NFT tulajdonjogának bizonyítása nagyon hasonlít annak bizonyításához, hogy rendelkezik ETH-val a számláján.
  - Tegyük fel például, hogy Ön vásárol egy NFT-t, és az egyedi token tulajdonjoga a nyilvános címén keresztül kerül a tárcájába.
  - A token bizonyítja, hogy a digitális fájl Önnél lévő verziója az eredeti.
  - Az Ön privát kulcsa az eredeti tulajdonjogának bizonyítéka.
  - A tartalom létrehozójának nyilvános kulcsa az adott digitális műtárgy hitelességi tanúsítványaként szolgál.
    - Az alkotó nyilvános kulcsa lényegében a token történetének állandó része. Az alkotó nyilvános kulcsa bizonyíthatja, hogy a birtokában lévő tokent egy adott személy hozta létre, ami hozzájárul a piaci értékéhez (a hamisítványokkal szemben).
  - Egy másik mód az NFT tulajdonjogának bizonyítására az üzenetek aláírása, amellyel bizonyíthatja, hogy a cím mögötti privát kulcs a tulajdonában van.
    - Ahogy fent említettük, a privát kulcs az eredeti tulajdonjogának bizonyítéka. Ez azt jelenti, hogy az adott cím mögötti privát kulcsok irányítják az NFT-t.
    - Az aláírt üzenet bizonyítékként szolgálhat arra, hogy Ön birtokolja a privát kulcsait anélkül, hogy azokat bárkinek is felfedné, és így bizonyítja, hogy az NFT is az Öné.
- Senki sem tudja manipulálni semmilyen módon.
- Eladhatja, és bizonyos esetekben ez az eredeti alkotónak követő jogdíjat jelent.
- Vagy örökre megtarthatja, és nyugodt lehet abban, hogy tulajdonának biztonságáról az Ön Ethereum-tárcája gondoskodik.

Ha pedig Ön NFT-t _hoz létre_:

- Könnyen bebizonyíthatja, hogy Ön az alkotó.
- Ön határozza meg a mennyiséget.
- Minden egyes eladás után jogdíjat kaphat.
- Bármelyik NFT-piacon vagy társközi (peer-to-peer) piacon eladhatja. Nincs egyetlen platformhoz sem kötve, és nincs szüksége közvetítőkre.

### Korlátozott mennyiség {#scarcity}

Az NFT létrehozója dönthet az adott dologból elérhető mennyiségről.

Vegyünk például egy sporteseményre szóló jegyet. Ahogyan egy rendezvény szervezője eldöntheti, hogy hány jegyet ad el, úgy az NFT létrehozója is eldöntheti, hogy hány másolat létezik. Néha ezek pontos másolatok, mint például 5000 darab nem helyre szóló belépőjegy. Néha több olyan jegyet is kiállítanak, amelyek nagyon hasonlóak, de mindegyik kissé különbözik, mint például a kijelölt ülőhelyre szóló jegyek. Az is előfordulhat, hogy az alkotó egy olyan NFT-t szeretne létrehozni, amelyből csak egy példányt bocsátanak ki különleges, ritka gyűjtői darabként.

Ezekben az esetekben az egyes NFT-k továbbra is rendelkeznének egyedi azonosítóval (mint a hagyományos „jegyek” vonalkódjai), és csak egy tulajdonosuk lenne. Az NFT tervezett mennyiségi korlátozásának fontos szerepe van, amely csakis az alkotótól függ. Előfordulhat, hogy az alkotó minden egyes NFT-t teljesen egyedivé szeretne tenni a ritkaság érdekében, de az is lehet, hogy az adott esetben több ezer másolat készítése az indokolt. Ne feledje, hogy ezek az információk nyilvánosak.

### Jogdíjak {#royalties}

Egyes NFT-k eladásakor az alkotók automatikusan megkapják a jogdíjat. Ez egy folyamatosan fejlődő koncepció, ám egyben az egyik legerősebb. Az [EulerBeats Originals](https://eulerbeats.com/) eredeti tulajdonosai 8% jogdíjat kapnak minden alkalommal, amikor az NFT-t értékesítik. Néhány platform, mint például a [Foundation](https://foundation.app) és a [Zora](https://zora.co/) támogatja a művészek jogdíjának kifizetését.

Ez teljesen automatikus, így az alkotók hátradőlve élvezhetik a jogdíjakat, amit minden egyes értékesítés után megkapnak. Jelenleg a jogdíjak kiszámítása manuálisan történik, és nem elég pontos – sok alkotó nem azt kapja, amit megérdemel. Ha az Ön NFT-jébe be van programozva a jogdíj, akkor soha nem marad le róla.

## Mire használják az NFT-ket? {#nft-use-cases}

Itt talál további információkat az Ethereumon működő NFT-k néhány jobban kidolgozott felhasználási módjáról és elképzeléséről.

- [Digitális tartalom](#nfts-for-creators)
- [Videójáték elemek](#nft-gaming)
- [Domainnevek](#nft-domains)
- [Fizikai elemek](#nft-physical-items)
- [Befektetések és fedezet](#nfts-and-defi)
- [Tokengating, vagy tokenzárolás](#tokengating)

<Divider />

### Az alkotók jövedelmének maximalizálása {#nfts-for-creators}

Az NFT-ket ma leginkább a digitális tartalomgyártás területén használják. Ezért az iparág jelenlegi rossz működése okolható. A tartalomkészítők profitjait és kereseti lehetőségeit elnyelik a különböző platformok.

A közösségi hálózaton publikáló művész pénzt keres a platformnak, amely hirdetéseket ad el a művész követőinek. Cserébe hírnevet kapnak, a hírnévből azonban nem lehet számlákat fizetni.

Az NFT-k egy új alkotói gazdaságot működtetnek, ahol az alkotók nem adják át a tartalmuk tulajdonjogát a platformoknak, amelyeken közzéteszik műveiket. A tulajdonjog magába a tartalomba van beépítve.

Amikor eladják az adott tartalmat, a pénz közvetlenül hozzájuk kerül. Ha az új tulajdonos ezután eladja az NFT-t, az eredeti alkotó akár automatikusan is kaphat jogdíjat. Ez minden egyes eladáskor garantált, mivel a létrehozó címe a token metaadatainak része – ezek pedig nem módosíthatók.

<InfoBanner shouldSpaceBetween emoji=":eyes:">
  <div>Fedezzen fel, vásároljon vagy készítsen saját NFT-műalkotásokat/gyűjthető tárgyakat...</div>
  <ButtonLink to="/dapps/?category=collectibles">
    Fedezzen fel NFT-műalkotásokat
  </ButtonLink>
</InfoBanner>

#### A másolás/beillesztés problémája {#nfts-copy-paste}

Az NFT ellenzői gyakran hivatkoznak arra, hogy az NFT-k „értelmetlenek”, általában egy kép mellett, amelyen egy NFT-műalkotásról készítenek képernyőképet. „Nézd, most már ingyen az enyém ez a kép!” – mondják önelégülten.

Nos, igen. De vajon Picasso Guernicájának egy képére guglizva egy több millió dolláros művészeti alkotás büszke új tulajdonosai leszünk?

Végső soron egy dolog olyan értékes, amilyenné a piac teszi. Minél többször nézik, osztják meg és használják a tartalmat, annál értékesebb lesz.

Az igazolhatóan valódi dolgok birtoklása mindig nagyobb értéket képvisel, mint a nem valódiaké.

<Divider />

### A játékélmény növelése {#nft-gaming}

Az NFT-k iránt nagy az érdeklődés a játékfejlesztők részéről. Az NFT-k biztosíthatják a játékbeli tárgyak tulajdonjogának nyilvántartását, táplálhatják a játékbeli gazdaságot, és számos előnnyel járhatnak a játékosok számára.

Sok egyszerű játékban vásárolhatunk olyan elemeket, amelyeket felhasználhatunk a játékban. De ha ez a tárgy egy NFT lenne, akkor visszanyerhetnénk a pénzt, ha eladnánk, amikor befejeztük a játékot. Még nyereséget is szerezhetnénk, ha az adott termék népszerűbbé válik.

A játékfejlesztők – mint NFT-kibocsátók – jogdíjat kaphatnának minden egyes alkalommal, amikor egy elemet újból értékesítenek a nyílt piacon. Ez egy kölcsönösen előnyösebb üzleti modellt hoz létre, ahol mind a játékosok, mind a fejlesztők keresnek az NFT-piacokon.

Ez azt is jelenti, hogy ha egy játékot a fejlesztők már nem tartanak fenn, az összegyűjtött tárgyak Önnél maradnak.

Végső soron a játékon belül megszerzett tárgyak túlélhetik magukat a játékokat. Még ha egy játékot már nem is tartanak fenn, a tárgyai mindig az Ön ellenőrzése alatt maradnak. Ez azt jelenti, hogy a játékbeli tárgyak digitális emléktárgyakká válnak, és a játékon kívül is értéket képviselnek.

A Decentraland nevű virtuális valóságjáték még azt is lehetővé teszi, hogy virtuális földterületeket jelentő NFT-ket vásároljon, amelyeket tetszés szerint használhat.

<InfoBanner shouldSpaceBetween emoji=":eyes:">
  <div>Tekintse meg az NFT-k által üzemeltetett Ethereum-játékokat...</div>
  <ButtonLink to="/dapps/?category=gaming">
    Fedezze fel az NFT-játékokat
  </ButtonLink>
</InfoBanner>

<Divider />

### Az Ethereum-címek megjegyezhetőbbé tétele {#nft-domains}

Az Ethereum Name Service szolgáltatás NFT-ket használ arra, hogy az Ethereum-címét egy könnyebben megjegyezhető névvel lássa el, például `mywallet.eth`. Ez azt jelenti, hogy a `0x123456789.....` helyett a `mywallet.eth` címre kérheti az Önnek küldött ETH-et.

Ez hasonlóan működik, mint egy weboldal domainneve, ami az IP-címet könnyebben megjegyezhetővé teszi. A domainekhez hasonlóan az ENS-neveknek is van értékük, amelyet általában a hosszúság és a relevancia alapján határoznak meg. Az ENS segítségével nincs szüksége domainnyilvántartásra a tulajdonjog átruházásának megkönnyítéséhez. Ehelyett az ENS-nevekkel egy NFT-piactéren kereskedhet.

Az ENS-nevét a következőkre használhatja:

- Kriptovaluták és egyéb NFT-k fogadása.
- Átirányíthat egy decentralizált weboldalra, például az [ethereum.eth](https://ethereum.eth.link)-re. [További információ a webhely decentralizálásáról](https://docs.ipfs.io/how-to/websites-on-ipfs/link-a-domain/#domain-name-service-dns)
- Bármilyen tetszőleges információ tárolása, beleértve a profilinformációkat, például az e-mail-címeket és a Twitter-felhasználóneveket.

<Divider />

### Fizikai tárgyak {#nft-physical-items}

A fizikai tárgyak tokenizálása még nem olyan fejlett, mint digitális társaiké. De rengeteg olyan projekt van, amely az ingatlanok, egyedi divatcikkek és egyéb termékek tokenizációjával foglalkozik.

Mivel az NFT-k lényegében okiratok, egy nap akár autót vagy házat is vásárolhatna ETH-el, és cserébe (ugyanabban a tranzakcióban) megkaphatná az okiratot NFT-ként. Ahogy a dolgok egyre inkább a modern technológiák irányába mozdulnak, nem nehéz elképzelni egy olyan világot, ahol az Ethereum-tárcája lesz az autója vagy az otthona kulcsa – az ajtót pedig a tulajdonjog kriptográfiai bizonyítéka nyitja ki.

Az Ethereumban reprezentálható értékes javakkal, például autókkal és ingatlanokkal az NFT-ket használhatja fedezetként decentralizált hiteleknél. Ez különösen akkor hasznos, ha nem készpénzzel vagy kriptovalutával rendelkezik, hanem fizikai értéktárgyakkal. [Tudjon meg többet a DeFi-ről](/defi/)

<Divider />

### NFT-k és DeFi {#nfts-and-defi}

Számos érdekes együttműködés látszik kibontakozni az NFT-k és a [decentralizált pénzügyek (DeFi)](/defi/) világa között.

#### NFT-alapú hitelek {#nft-backed-loans}

Vannak olyan DeFi-alkalmazások, amelyekkel fedezet segítségével kölcsönt vehet fel. Például 10 ETH-et használhat fedezetként, hogy 5000 DAI ([egy stabilcoin](/stablecoins/)) összegű kölcsönt vegyen fel. Ez garantálja, hogy a hitelezőt visszafizetik – ha az adós nem fizeti vissza a DAI-t, a hitelező megkapja a fedezetet. Azonban nem mindenki rendelkezik elegendő kriptovalutával, amelyet fedezetként használhatna.

A projektek kezdik felfedezni, hogy az NFT-ket hogyan lehet fedezetként használni. Képzelje el, ha egy ritka CryptoPunk NFT-t vett volna annak idején – ez a mai árakon akár 1000 dollárt is érhet. Ezt fedezetként felajánlva ugyanezzel a szabályrendszerrel juthatna hitelhez. Ha nem fizeti vissza a DAI-t, a CryptoPunkot elküldik a hitelezőnek fedezetként. Ez végső soron bármi mással is működhet, amit NFT-ként tokenizál.

Az Ethereumon pedig mindez könnyen megvalósítható, mert mindkét világ (NFT és DeFi) ugyanazt az infrastruktúrát használja.

#### Részleges tulajdonjog {#fractional-ownership}

Az NFT-alkotók „részvényeket” is létrehozhatnak az NFT-khez. Ez lehetőséget ad a befektetőknek és a rajongóknak, hogy egy NFT egy részét birtokolják anélkül, hogy az egészet meg kellene venniük. Ez még több lehetőséget kínál az NFT-kibocsátok és gyűjtők számára.

- A részleges NFT-kel nemcsak az [NFT-piactereken](/dapps?category=collectibles) lehet kereskedni, hanem a [DEX-eken](/defi/#dex), köztük a Uniswapon is. Ez több vevőt és eladót jelent.
- Egy NFT teljes árát az egyes részek árával lehet meghatározni.
- Így nagyobb lehetősége van arra, hogy birtokolja és profitáljon az Önnek fontos tárgyakból. Nehezebb az NFT-k birtoklásából kiszorulni.

Ez még kísérleti jellegű, de a következő tőzsdéken többet megtudhat a részleges NFT-tulajdonlásról:

- [NIFTEX](https://landing.niftex.com/)
- [NFTX](https://gallery.nftx.org/)

Elméletileg ez lehetővé tenne olyan dolgokat, mint például egy Picasso-alkotás egy darabjának birtoklása. Így Ön egy Picasso NFT részvényesévé válna, ami azt jelenti, hogy beleszólása lenne olyan dolgokba, mint a bevételek megosztása. Nagyon valószínű, hogy egy nap az NFT-részek tulajdonosai beléphetnek egy decentralizált autonóm szervezetbe (DAO), amely az adott dolog kezelését végzi.

Ezek olyan Ethereum-alapú szervezetek, amelyek lehetővé teszik, hogy idegenek – például egy dolog globális részvényesei –biztonságosan koordináljanak anélkül, hogy feltétlenül meg kellene bízniuk a többi emberben. Ez azért van, mert egyetlen fillért sem lehet elkölteni a csoport jóváhagyása nélkül.

Mint említettük, ez egy fejlődő terület. Az NFT-k, a DAO-k, a részleges tokenek mind különböző ütemben fejlődnek. De az összes infrastruktúra létezik, és könnyen tudnak együttműködni, mert mindannyian ugyanazt a nyelvet beszélik: az Ethereum nyelvét. Ezért is megéri figyelemmel kísérni ezt a teret.

[További információk a DAO-król](/dao/)

### Eredetiségigazolások {#certificates}

Az egyetemi diplomákat hamisító cégek a jelentések szerint milliárd dolláros iparágat jelentenek, az NFT-k pedig segíthetnek felvenni ellenük a harcot. Az NFT technológia biztonságos és gyors módja lehet a diplomák ellenőrzésének.

[Dél-Koreában az egyik egyetem már NFT-ként állítja ki a diplomákat](https://forkast.news/headlines/south-korea-nfts-graduates-hoseo/), abban a reményben, hogy az NFT-k javítják az adminisztratív szolgáltatásokhoz való hozzáférést, és megakadályozzák a diplomák hamisítását vagy megváltoztatását. [Az írországi Trinity Business School (TBS) is azt tervezi, hogy 2023-tól bevezeti az NFT-ket](https://trinitynews.ie/2022/04/business-school-to-offer-degree-nfts/).

<Divider />

### Tokengating, vagy tokenzárolás {#tokengating}

A tokengating, vagy tokenzárolás egy módja annak, hogy korlátozzuk a hozzáférést valamihez, a hozzáférés feloldására pedig az NFT-ket használjuk. Ezek a dolgok a platformtól függően nagyon eltérőek lehetnek, de népszerű példák a zárolt tartalmak, a privát csevegőszerverek és – az e-kereskedelem világában – az exkluzív termékek.

A tokenzárolást végző platformok általában megkérik Önt, hogy csatlakoztassa a tárcáját, így bizonyítva, hogy rendelkezik a szükséges NFT-vel. Ha rendelkezik a szükséges NFT-vel, megkapja a hozzáférést. Ha nem, az adott dolog zárolás alatt marad. Az NFT-k kiválóan alkalmasak erre az egyediségük miatt – nem lehet tulajdonjogot hamisítani, hogy megszerezze az adott dolgot.

Mivel az Ethereumon elérhetőek NFT-k, ezek használhatóak az Ethereum tokenzárak feloldására minden azokat használó felületen. Egyetlen NFT birtoklásával zárolt tartalmakhoz, privát csevegőszerverekhez és exkluzív termékekhez férhet hozzá számos különböző weboldalon és alkalmazásban.

Ha az NFT-k kibocsátása és terjesztése a közösség létrehozásáról vagy a közösségi digitalizálásról szól, akkor a tokenzárolás a közösség ápolásáról. Ebben az értelemben az NFT-ket inkább a tagság vagy a hűség eszközeként használják, amely nagyszerű módja annak, hogy a velük járó előnyöket megbízhatóan biztosítsák.

#### Példák

- [Collab.land](https://collab.land/) tokenzárak, Discord csevegőszerverek vagy Telegram-csoportok
- [A feloldási protokoll](https://unlock-protocol.com/) egy tokenzárolásra használt protokoll
- [A Shopify](https://help.shopify.com/en/manual/products/digital-service-product/nfts) egyre több olyan alkalmazással rendelkezik, amelyek lehetővé teszik a kereskedők számára a termékekhez és kedvezményekhez való hozzáférés tokenzárolását

<Divider />

## Ethereum és az NFT-k {#ethereum-and-nfts}

Az Ethereum több okból is lehetővé teszi az NFT-k működését:

- A tranzakciós előzmények és a token metaadatok nyilvánosan ellenőrizhetők – a tulajdonosi előzmények bizonyítása egyszerű.
- Miután egy tranzakciót megerősítettek, szinte lehetetlen manipulálni az adatokat és ezáltal „ellopni” a tulajdonjogot.
- Az NFT-kkel peer-to-peer módon lehet kereskedni, anélkül, hogy olyan platformokra lenne szükség, amelyek nagy összegű díjakat számolnak fel a tranzakciók után.
- Minden Ethereum termék ugyanazt a „backend"-et használja. Másképpen fogalmazva, az Ethereum összes terméke könnyen megérti egymást – ez teszi az NFT-ket hordozhatóvá az egyes termékek között. Az egyik termékért könnyen vásárolhat NFT-t, és eladhatja egy másik termékért. Alkotóként egyszerre több terméken is feltüntetheti NFT-it – minden terméken a legfrissebb tulajdonosi információk lesznek feltüntetve.
- Az Ethereum sosem áll le, ami azt jelenti, hogy a tokenjei mindig eladhatók lesznek.

## Az NFT-k környezeti hatása {#environmental-impact-nfts}

Az NFT-k létrehozása és átadása csak Ethereum-tranzakció: az NFT-k kibocsátása, vásárlása, cseréje vagy az NFT-kkel való interakció nem fogyaszt közvetlenül energiát. A [beolvadás](/roadmap/merge) óta az Ethereum alacsony energiafelhasználású blokklánc, ami azt jelenti, hogy az NFT-k használatának környezeti hatása elhanyagolható.

[Bővebben az Ethereum energiafelhasználásáról](/energy-consumption/).

### Ne hibáztassa az NFT-ket {#nft-qualities}

Az egész NFT-ökoszisztéma azért működik, mert az Ethereum decentralizált és biztonságos.

A decentralizált azt jelenti, hogy Ön és mindenki más is ellenőrizheti, hogy Ön a tulajdonosa valaminek. Mindezt anélkül, hogy a felügyeletet egy harmadik félre bíznánk, aki tetszés szerint saját szabályokat szabhat meg. Ez azt is jelenti, hogy az Ön NFT-je számos különböző termékre és piacra átvihető.

A biztonságos azt jelenti, hogy senki sem tudja másolni vagy ellopni az NFT-jét.

Az Ethereum ezen tulajdonságai lehetővé teszik az egyedi tárgyak digitális birtoklását és a tartalomért járó tisztességes árat. Az Ethereum a javakat egy decentralizált konszenzusmechanizmus segítségével védi, amely ['letéti bizonyítékot, azaz proof-of-stake-t'](/developers/docs/consensus-mechanisms/pos)-t használ. Ez egy alacsony szén-dioxid-kibocsátású módszer annak meghatározására, hogy ki adhat hozzá egy tranzakcióblokkot a lánchoz, és biztonságosabbnak tekinthető, mint az energiaigényes ['munka igazolása, azaz proof-of-work'](/developers/docs/consensus-mechanisms/pow). Az NFT-k régebben nagy energiaráfordítással jártak, mivel az Ethereumot korábban proof-of-work segítségével biztosították. Ez ma már nincs így.

#### NFT-k kibocsátása {#minting-nfts}

Egy NFT kibocsátása során van néhány dolog, amelynek meg kell történnie:

- Az NFT-t egy dologként meg kell erősíteni a blokkláncon.
- A tulajdonos számlaegyenlegét frissíteni kell, hogy tartalmazza az adott dolgot. Ez lehetővé teszi, hogy aztán kereskedni lehessen vele, vagy igazolhatóan „birtokba lehessen venni”.
- A fentieket megerősítő tranzakciókat hozzá kell adni egy blokkhoz, és „halhatatlanná kell tenni” a láncban.
- A blokkot a hálózatban mindenkinek meg kell erősítenie „helyes”-ként. Ez a konszenzus megszünteti a közvetítők szükségességét, mivel a hálózat egyetért abban, hogy az Ön NFT-je létezik és Önhöz tartozik. Ez láncon belüli ügylet, így bárki ellenőrizheti. Ez az egyik mód, amivel az Ethereum segít az NFT-alkotóknak maximalizálni a bevételüket.

Mindezeket a feladatokat a blokkgyártók és a validátorok végzik. A blokkelőterjesztők hozzáadják az NFT-tranzakciót egy blokkhoz, és továbbítják azt a hálózat többi részének. A validátorok ellenőrzik, hogy a tranzakció érvényes-e, majd hozzáadják az adatbázisukhoz. Számos kriptogazdasági tényező van érvényben annak érdekében, hogy a validátorok becsületesen járjanak el. Ellenkező esetben bárki egyszerűen azt állíthatná, hogy az Ön által épp most kibocsátott NFT tulajdonosa, és csalárd módon átruházhatná a tulajdonjogot.

#### NFT biztonság {#nft-security}

Az Ethereum biztonságát a letét bizonyítéka, vagyis a proof-of-stake adja. A rendszert úgy tervezték, hogy gazdaságilag visszatartson a rosszindulatú cselekedetektől, így az Ethereum hamisíthatatlan. Ez teszi lehetővé az NFT-ket. Ha az NFT-tranzakciót tartalmazó blokk véglegesítetté válik, egy támadónak több millió ETH-ba kerülne megváltoztatni azt. Bárki, aki Ethereum-szoftvert futtat, azonnal képes lenne észlelni az NFT tisztességtelen manipulálását, és a csalárd szereplőt gazdaságilag megbüntetnék és kizárnák.

Az NFT-kel kapcsolatos biztonsági problémák leggyakrabban adathalász csalásokhoz, okosszerződések sebezhetőségéhez vagy felhasználói hibákhoz (például a privát kulcsok véletlen felfedéséhez) kapcsolódnak, így a megfelelő tárcabiztonság kritikus fontosságú az NFT-tulajdonosok számára.

<ButtonLink to="/security/">
  Bővebben a biztonságról
</ButtonLink>

## Építkezés az NFT-kkel {#build-with-nfts}

A legtöbb NFT az [ERC-721](/developers/docs/standards/tokens/erc-721/) néven ismert egységes szabványt használja. Vannak azonban más szabványok is, amelyeket érdemes figyelembe venni. Az [ERC-1155](https://blog.enjincoin.io/erc-1155-the-crypto-item-standard-ac9cf1c5a226) szabvány lehetővé teszi a félig helyettesíthető tokenek használatát, ami különösen hasznos a szerencsejátékok területén. Nemrégiben pedig az [EIP-2309](https://eips.ethereum.org/EIPS/eip-2309) szabvánnyal tettek javaslatot arra, hogy az NFT-k kibocsátását sokkal hatékonyabbá tegyék. Ez a szabvány lehetővé teszi, hogy egy tranzakcióban annyi NFT-t bocsásson ki, amennyit csak szeretne.

## További olvasnivaló {#further-reading}

- [Crypto art data](https://cryptoart.io/data) – _Richard Chen, automatikusan frissítve_
- [OpenSea: the NFT Bible](https://opensea.io/blog/guides/non-fungible-tokens/) – _Devin Fizner, 2020. január 10._
- [A beginner's guide to NFTs](https://linda.mirror.xyz/df649d61efb92c910464a4e74ae213c4cab150b9cbcc4b7fb6090fc77881a95d) – _Linda Xie, 2020. január_
- [Everything you need to know about the metaverse](https://foundation.app/blog/enter-the-metaverse) – _A Foundation csapata, foundation.app_
- [No, CryptoArtists Aren’t Harming the Planet](https://medium.com/superrare/no-cryptoartists-arent-harming-the-planet-43182f72fc61)
- [Ethereum's energy consumption](/energy-consumption/)

<QuizWidget quizKey="nfts" />
